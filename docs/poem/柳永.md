---
layout: poem
outline: [2,3]
---

# 柳永

## 雨霖铃·寒蝉凄切

寒蝉凄切，对长亭晚，骤雨初歇。

都门帐饮无绪，留恋处，兰舟催发。

执手相看泪眼，竟无语凝噎。

念去去，千里烟波，暮霭沉沉楚天阔。

多情自古伤离别，更那堪，冷落清秋节！

今宵酒醒何处？杨柳岸，晓风残月。

此去经年，应是良辰好景虚设。

便纵有千种风情，更与何人说？

::: tip
(好景 一作：美景)
:::

## 蝶恋花·伫倚危楼风细细

伫倚危楼风细细，望极春愁，黯黯生天际。

草色烟光残照里，无言谁会凭阑意。

拟把疏狂图一醉，对酒当歌，强乐还无味。

衣带渐宽终不悔，为伊消得人憔悴。

::: tip
(阑 通 栏)
:::

## 望海潮·东南形胜

东南形胜，三吴都会，钱塘自古繁华。

烟柳画桥，风帘翠幕，参差十万人家。

云树绕堤沙，怒涛卷霜雪，天堑无涯。

市列珠玑，户盈罗绮，竞豪奢。

重湖叠巘清嘉，有三秋桂子，十里荷花。

羌管弄晴，菱歌泛夜，嬉嬉钓叟莲娃。

千骑拥高牙，乘醉听箫鼓，吟赏烟霞。

异日图将好景，归去凤池夸。

::: tip
(三吴 一作：江吴)
:::

## 鹧鸪天·吹破残烟入夜风

吹破残烟入夜风。一轩明月上帘栊。

因惊路远人还远，纵得心同寝未同。

情脉脉，意忡忡。碧云归去认无踪。

只应曾向前生里，爱把鸳鸯两处笼。

## 八声甘州·对潇潇暮雨洒江天

对潇潇暮雨洒江天，一番洗清秋。

渐霜风凄紧，关河冷落，残照当楼。

是处红衰翠减，苒苒物华休。

唯有长江水，无语东流。

不忍登高临远，望故乡渺邈，归思难收。

叹年来踪迹，何事苦淹留。

想佳人妆楼颙望，误几回、天际识归舟。

争知我，倚阑杆处，正恁凝愁！

::: tip
(凄紧 一作：凄惨；唯有 一作：惟有)

(阑 一作：栏)
:::
