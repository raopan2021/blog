---
layout: poem
outline: [2,3]
---


# 李清照

## 声声慢·寻寻觅觅

寻寻觅觅，冷冷清清，凄凄惨惨戚戚。

乍暖还寒时候，最难将息。

三杯两盏淡酒，怎敌他、晚来风急！

雁过也，正伤心，却是旧时相识。

满地黄花堆积，憔悴损，如今有谁堪摘？

守着窗儿，独自怎生得黑！

梧桐更兼细雨，到黄昏、点点滴滴。

这次第，怎一个愁字了得！（守着窗儿 一作：守著窗儿）

## 一剪梅·红藕香残玉簟秋

红藕香残玉簟秋。

轻解罗裳，独上兰舟。

云中谁寄锦书来？雁字回时，月满西楼。

花自飘零水自流。

一种相思，两处闲愁。

此情无计可消除，才下眉头，却上心头。

## 武陵春·春晚

风住尘香花已尽，日晚倦梳头。

物是人非事事休，欲语泪先流。

闻说双溪春尚好，也拟泛轻舟。

只恐双溪舴艋舟，载不动许多愁。

::: details 舴艋（zé měng）舟
小船，两头尖如蚱蜢。
:::

## 如梦令·常记溪亭日暮

常记溪亭日暮，沉醉不知归路。

兴尽晚回舟，误入藕花深处。

争渡，争渡，惊起一滩鸥鹭。

## 如梦令·昨夜雨疏风骤

昨夜雨疏风骤，浓睡不消残酒。

试问卷帘人，却道海棠依旧。

知否，知否？应是绿肥红瘦。

## 醉花阴·薄雾浓云愁永昼

薄雾浓云愁永昼，瑞脑销金兽。

佳节又重阳，玉枕纱厨，半夜凉初透。

东篱把酒黄昏后，有暗香盈袖。

莫道不销魂，帘卷西风，人比黄花瘦。

(厨 通：橱；销金兽 一作：消金兽)

(人比 一作：人似)

## 夏日绝句

生当作人杰，死亦为鬼雄。

至今思项羽，不肯过江东。

## 渔家傲·天接云涛连晓雾

天接云涛连晓雾，星河欲转千帆舞。

仿佛梦魂归帝所。

闻天语，殷勤问我归何处。

我报路长嗟日暮，学诗谩有惊人句。

九万里风鹏正举。

风休住，蓬舟吹取三山去！

## 点绛唇·蹴罢秋千

蹴罢秋千，起来慵整纤纤手。

露浓花瘦，薄汗轻衣透。

见客入来，袜刬金钗溜。

和羞走，倚门回首，却把青梅嗅。

::: details 刬袜 chǎn wà
意思是只穿着袜子着地；亦作刬袜。
:::
