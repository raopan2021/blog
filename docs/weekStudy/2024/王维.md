---
layout: poem
outline: [2,3]
---

# 王维〔唐代〕

### 山居秋暝


空山新雨后，天气晚来秋。

明月松间照，清泉石上流。

竹喧归浣女，莲动下渔舟。

随意春芳歇，王孙自可留。



### 使至塞上

单车欲问边，属国过居延。

征蓬出汉塞，归雁入胡天。

大漠孤烟直，长河落日圆。

萧关逢候骑，都护在燕然。



### 九月九日忆山东兄弟

独在异乡为异客，每逢佳节倍思亲。

遥知兄弟登高处，遍插茱萸少一人。


### 送元二使安西

渭城朝雨浥轻尘，客舍青青柳色新。

劝君更尽一杯酒，西出阳关无故人。


### 鸟鸣涧

人闲桂花落，夜静春山空。

月出惊山鸟，时鸣春涧中。


### 相思

红豆生南国，春来发几枝。

愿君多采撷，此物最相思。


### 杂诗三首·其二

君自故乡来，应知故乡事。

来日绮窗前，寒梅著花未？


### 送别

山中相送罢，日暮掩柴扉。

春草明年绿，王孙归不归？

(明年 一作：年年)