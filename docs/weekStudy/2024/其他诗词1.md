---
layout: poem
outline: [2,3]
---


# 其他诗词1

## 题三十小象

### 吴庆坻

食肉何曾尽虎头，卅年书剑海天秋。

文章幸未逢黄祖，襆被今犹窘马周。

自是汝才难用世，岂真吾相不当侯。

须知少日拏云志，曾许人间第一流。

::: details 译文

身居高位者何曾都有虎头之相？为何读书三十年依旧一事无成、如海天之秋一样凄凉。

庆幸没有遇到黄祖这样残害读书人的武夫，如今的行装却也窘迫的犹如当年的马周。

自认为是才能没有得到施展，难道真的是没长着封侯的面相？

要知道，少年时就立下上揽云霄之志，曾许诺要做人世间第一流人物
:::

## 蝶恋花·阅尽天涯离别苦

### 王国维〔近现代〕

阅尽天涯离别苦，不道归来，零落花如许。

花底相看无一语，绿窗春与天俱莫。

待把相思灯下诉，一缕新欢，旧恨千千缕。

最是人间留不住，朱颜辞镜花辞树。

::: details 译文
我早已历尽天涯离别的痛苦，想不到重回故地时，却看到百花如此零落的情景。

忆当时与她花下别离，相对无言，只有离愁别绪噎胸间，现在只剩绿窗青天如故，却已非当时风景了。

想在这萤萤孤灯下细诉相思，细诉别后的相思。可是，一点点新的欢愉，又勾起了无穷的旧恨。

在人世间最留不住的，是那在镜中一去不复返的青春和离树飘零的落花。
:::

## 一剪梅·雨打梨花深闭门

### 唐寅〔明代〕

雨打梨花深闭门，孤负青春，虚负青春。

赏心乐事共谁论？花下销魂，月下销魂。

愁聚眉峰尽日颦，千点啼痕，万点啼痕。

晓看天色暮看云，行也思君，坐也思君。

(孤负 一作：忘了；虚负 一作：误了)

::: details 译文
深闭房门隔窗只听雨打梨花的声音，就这样辜负了青春年华，虚度了青春年华。

纵然有欢畅愉悦的心情又能跟谁共享？花下也黯然神伤，月下也黯然神伤。

相思生愁整日都皱着眉，脸上留下千点泪痕，万点泪痕。

从早晨到晚上一直在看着天色云霞，走路时想念你啊，坐着时也是想念你！

注释

一剪梅：词牌名，又名“腊梅香”“玉簟秋”等。双调六十字，前后段各六句、三平韵。

赏心乐事：欢畅的心情，快乐的事情。论：说。

销魂：黯然神伤。

颦（pín），皱眉。

啼痕：泪痕
:::

## 桃花庵歌

### 唐寅〔明代〕

桃花坞里桃花庵，桃花庵里桃花仙。

桃花仙人种桃树，又摘桃花换酒钱。

酒醒只在花前坐，酒醉还来花下眠。

半醒半醉日复日，花落花开年复年。

但愿老死花酒间，不愿鞠躬车马前。

车尘马足富者趣，酒盏花枝贫者缘。

若将富贵比贫者，一在平地一在天。

若将贫贱比车马，他得驱驰我得闲。

别人笑我忒风颠，我笑他人看不穿。

不见五陵豪杰墓，无花无酒锄作田。

::: details (原版)

桃花坞里桃花庵，桃花庵里桃花仙。

桃花仙人种桃树，又折花枝当酒钱。

酒醒只在花前坐，酒醉还须花下眠。

花前花后日复日，酒醉酒醒年复年。

不愿鞠躬车马前，但愿老死花酒间。

车尘马足贵者趣，酒盏花枝贫者缘。

若将富贵比贫贱，一在平地一在天。

若将贫贱比车马，他得驱驰我得闲。

世人笑我忒疯颠，我咲世人看不穿。

记得五陵豪杰墓，无酒无花锄作田。
:::

::: tip 创作背景

这首诗写于公元1505年（弘治十八年），这一年距唐寅科场遭诬仅六年。唐寅曾中过解元，后来受到科场舞弊案牵连，功名被革，在长期的生活磨炼中，看穿了功名富贵的虚幻。诗人作此诗即为表达其乐于归隐、淡泊功名的生活态度。
:::

## 白雪歌送武判官归京

岑参〔唐代〕

北风卷地白草折，胡天八月即飞雪。

忽如一夜春风来，千树万树梨花开。

散入珠帘湿罗幕，狐裘不暖锦衾薄。

将军角弓不得控，都护铁衣冷难着。

(难着 一作：犹著)

瀚海阑干百丈冰，愁云惨淡万里凝。

中军置酒饮归客，胡琴琵琶与羌笛。

纷纷暮雪下辕门，风掣红旗冻不翻。

轮台东门送君去，去时雪满天山路。

山回路转不见君，雪上空留马行处。

## 早春呈水部张十八员外

### 韩愈〔唐代〕

天街小雨润如酥，草色遥看近却无。

最是一年春好处，绝胜烟柳满皇都。

## 寻隐者不遇

### 贾岛〔唐代〕

松下问童子，言师采药去。

只在此山中，云深不知处。

## 题李凝幽居

### 贾岛〔唐代〕

闲居少邻并，草径入荒园。

鸟宿池边树，僧敲月下门。

过桥分野色，移石动云根。

暂去还来此，幽期不负言。

## 剑客

### 贾岛〔唐代〕

十年磨一剑，霜刃未曾试。

日把示君，谁有不平事？

(示 一作：似)

## 雨霖铃·寒蝉凄切

### 柳永〔宋代〕

寒蝉凄切，对长亭晚，骤雨初歇。

都门帐饮无绪，留恋处，兰舟催发。

执手相看泪眼，竟无语凝噎。

念去去，千里烟波，暮霭沉沉楚天阔。

多情自古伤离别，更那堪，冷落清秋节！

今宵酒醒何处？杨柳岸，晓风残月。

此去经年，应是良辰好景虚设。

便纵有千种风情，更与何人说？(好景 一作：美景)

## 蝶恋花·伫倚危楼风细细

### 柳永〔宋代〕

伫倚危楼风细细，望极春愁，黯黯生天际。

草色烟光残照里，无言谁会凭阑意。

(阑 通 栏)

拟把疏狂图一醉，对酒当歌，强乐还无味。

衣带渐宽终不悔，为伊消得人憔悴。

## 望海潮·东南形胜

### 柳永〔宋代〕

东南形胜，三吴都会，钱塘自古繁华。

烟柳画桥，风帘翠幕，参差十万人家。

云树绕堤沙，怒涛卷霜雪，天堑无涯。

市列珠玑，户盈罗绮，竞豪奢。

(三吴 一作：江吴)

重湖叠巘清嘉，有三秋桂子，十里荷花。

羌管弄晴，菱歌泛夜，嬉嬉钓叟莲娃。

千骑拥高牙，乘醉听箫鼓，吟赏烟霞。

异日图将好景，归去凤池夸。

## 短歌行

### 曹操〔两汉〕

对酒当歌，人生几何！

譬如朝露，去日苦多。

慨当以慷，忧思难忘。

何以解忧？唯有杜康。

青青子衿，悠悠我心。

但为君故，沉吟至今。

呦呦鹿鸣，食野之苹。

我有嘉宾，鼓瑟吹笙。

明明如月，何时可掇？

忧从中来，不可断绝。

越陌度阡，枉用相存。

契阔谈讌，心念旧恩。

月明星稀，乌鹊南飞。

绕树三匝，何枝可依？

山不厌高，海不厌深。

周公吐哺，天下归心。

## 观沧海

### 曹操〔两汉〕

东临碣石，以观沧海。

水何澹澹，山岛竦峙。

树木丛生，百草丰茂。

秋风萧瑟，洪波涌起。

日月之行，若出其中；

星汉灿烂，若出其里。

幸甚至哉，歌以咏志。

## 龟虽寿

### 曹操〔两汉〕

神龟虽寿，犹有竟时；

腾蛇乘雾，终为土灰。

老骥伏枥，志在千里；

烈士暮年，壮心不已。

盈缩之期，不但在天；

养怡之福，可得永年。

幸甚至哉，歌以咏志。

(腾 一作：螣)

## 蒿里行

### 曹操〔两汉〕

关东有义士，兴兵讨群凶。

初期会盟津，乃心在咸阳。

军合力不齐，踌躇而雁行。

势利使人争，嗣还自相戕。

淮南弟称号，刻玺于北方。

铠甲生虮虱，万姓以死亡。

白骨露于野，千里无鸡鸣。

生民百遗一，念之断人肠。

## 雁门太守行

### 李贺〔唐代〕

黑云压城城欲摧，甲光向日金鳞开。

角声满天秋色里，塞上燕脂凝夜紫。

半卷红旗临易水，霜重鼓寒声不起。

报君黄金台上意，提携玉龙为君死。

## 南园十三首·其五

### 李贺〔唐代〕

男儿何不带吴钩，收取关山五十州。

请君暂上凌烟阁，若个书生万户侯？

## 游子吟

### 孟郊〔唐代〕

慈母手中线，游子身上衣。

临行密密缝，意恐迟迟归。

谁言寸草心，报得三春晖。

## 登科后

### 孟郊〔唐代〕

昔日龌龊不足夸，今朝放荡思无涯。

春风得意马蹄疾，一日看尽长安花。

## 菩萨蛮·人人尽说江南好

### 韦庄〔唐代〕

人人尽说江南好，游人只合江南老。

春水碧于天，画船听雨眠。

垆边人似月，皓腕凝霜雪。

未老莫还乡，还乡须断肠。

## 送杜少府之任蜀州

### 王勃〔唐代〕

城阙辅三秦，风烟望五津。

与君离别意，同是宦游人。

海内存知己，天涯若比邻。

无为在歧路，儿女共沾巾。
